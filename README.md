## Wstęp 🌌

Witajcie śmiałkowie... czy raczej przyszłe ofiary!

_Zew Cthulhu_ to gra fabularna, w której wcielicie się w rolę zwykłych ludzi żyjących w latach 20. XX wieku, którzy będą
mieli wątpliwą przyjemność odkryć, że świat nie jest dokładnie taki, jakim go znają.

Za fasadą codzienności czają się pradawne istoty, których sam widok może przyprawić o szaleństwo, mroczne kulty
odprawiające bluźniercze rytuały i sekrety, które powinny pozostać pogrzebane.
Jeśli źle znosisz straszne historie, boisz się potworów pod łóżkiem i mdlejesz na widok macek - cóż, może lepiej zostań
przy Dungeons & Dragons, gdzie najgorsze co może cię spotkać to smok ziający ogniem, a każdy problem można rozwiązać
rzucając kulę ognia.

Tu nie będzie wesołych czarodziejów w błyszczących szatach ani bohaterskiego pokonywania złych smoków - Twoja postać
najprawdopodobniej skończy w psychiatryku... o ile będzie miała szczęście.
Ale jeśli masz odwagę spojrzeć w otchłań (która nota bene spojrzy prosto w Twoją duszę), zapraszamy do świata, gdzie
zdrowy rozsądek jest luksusem, a wiedza może być przekleństwem. Przygotuj się na przygody, które sprawią, że już nigdy
nie będziesz spał spokojnie.

#### _Ph'nglui mglw'nafh Cthulhu R'lyeh wgah'nagl fhtagn!_

_(To znaczy: "Miłej zabawy!" w języku, którego lepiej nie próbuj wymówić na głos)_
___

## Przygotowanie do gry 📝

Do rozpoczęcia przygody w świecie Zewu Cthulhu potrzebujecie:

1. Kręgosłupa moralnego do złamania i zdrowych zmysłów do utracenia... a także:
2. Kości - przede wszystkim k100 (dwie kości dziesięciościenne) i kilka k6. Będziecie ich używać do sprawdzania, czy
   Wasza postać zdoła zachować resztki poczytalności na widok rzeczy, których nie da się opisać słowami.
3. Ołówków i gumek do ścierania - uwierzcie, będziecie często zmieniać wartości na karcie postaci... głównie w dół.
4. Kartę postaci - to na niej zapisujecie wszystkie statystyki, umiejętności i inne ważne rzeczy dotyczące Waszej
   postaci. Otrzymacie ją ode mnie na **sesji zero**, ale jeśli chcecie się z niązapoznać, mozecie znaleźć ją na
   stronie polskiego wydawnictwa Zewu
   Cthulhu - [Black Monk Games](https://blackmonk.pl/module/filemanager/downloadfile?filename=8c05047a0b9e5d7e70f9b34df479c12279f78cf5_ZC-KartaBadacza-1920.zip&filename_user=ZC-KartaBadacza-1920.zip)

#### Materiały dodatkowe dla dociekliwych

Jeśli myślisz, że starczy Ci odwagi (i czasu) przed pierwszą sesją, możesz zagłębić się w otchłań wiedzy dostępną w
dodatkowych materiałach:

1. [Zew Cthulhu - Starter](https://drive.google.com/file/d/1_UqOpfy-MjR62N89lw5UwvxZG-_kYS_a/view?usp=sharing) -
   Podstawowe zasady gry i wszystko, co początkujący Badacz powinien wiedzieć, zanim pierwszy raz spojrzy w paszczę
   szaleństwa.
2. [Lista przykładowych zawodów](https://drive.google.com/file/d/1OKSF9ldp2VpdntGGn9LmpQlj7ascLIVI/view?usp=sharing) -
   Przegląd profesji dostępnych dla Twojej postaci - od bibliotekarzy przez detektywów po archeologów. Wybierz mądrze,
   bo
   to może być ostatni zawód w życiu Twojego Badacza!

_Pamiętaj - czytanie tych materiałów jest całkowicie opcjonalne. Możesz też wskoczyć w przygodę na głęboką wodę i uczyć
się zasad w trakcie gry. W końcu Twoja postać też nie ma pojęcia, w co się pakuje..._
___

## Przygotowanie do scenariusza 🖋️

### Intro 🎬

Jest gorące lato 1923 roku. W miasteczku Arkham, Massachusetts, życie toczy się swoim leniwym rytmem - studenci wrócili
do domów na wakacje, zostawiając ulice nieco pustsze niż zwykle. Tylko od czasu do czasu gorące powietrze przeszywa
przenikliwy gwizd pociągu na stacji...

### Co musicie wiedzieć? 📍

Wasze postacie mieszkają w Arkham lub przybyły tu z wizytą. Będziecie musieli zdecydować dlaczego się tu znajdujecie -
może mieszkacie tu od lat? A może przyjechaliście właśnie na wakacje?

### Rupert Merriweather 👴

Wszyscy znacie **Ruperta Merriweathera** - starszego, dystyngowanego dżentelmena z imponującą siwą brodą i bystrym
spojrzeniem. Musicie zdecydować, jaka relacja łączy Was z panem Merriweatherem. Może jest Waszym:

- mentorem?
- sąsiadem?
- starym przyjacielem rodziny?
- dawnym wykładowcą?
- członkiem tego samego klubu dyskusyjnego?

Ta relacja powinna być na tyle bliska, by uzasadnić, dlaczego znacie go od dłuższego czasu. Później zapiszecie krótki
opis tej znajomości w sekcji Ważne osoby na karcie postaci.

### Informacje o Waszych postaciach 🎭

Zanim zaczniemy, potrzebuję od Was następujących informacji:

- Kim jest Wasza postać (płeć, wiek)?
- Czym się zajmuje (profesja)?
- Jak długo przebywa w Arkham?
- Jaka relacja łączy ją z Rupertem Merriweatherem?
- Czy zna któregoś z pozostałych Badaczy? Jeśli tak, to w jaki sposób?

Przemyślcie te kwestie - będą fundamentem Waszej historii... jakkolwiek długo będzie jej dane trwać. 💭
___
## Ważna uwaga na koniec! ⚡

Nie przejmujcie się, jeśli nie macie teraz czasu, żeby rozpisać każdy szczegół z życia swojej postaci! Na sesji zero
wspólnie dopracujemy wszystkie detale, rzucimy kośćmi i wypełnimy karty.

Na ten moment wystarczy, że będziecie mieli w głowie podstawowy zarys swojego Badacza - kim jest, co robi w Arkham i
skąd zna szanownego pana Merriweathera. Resztę szczegółów ustalimy razem podczas naszego pierwszego
spotkania.

_W końcu najważniejsze to mieć pomysł na postać, którą z chęcią pogracie... przynajmniej do momentu jej nieuchronnego
spotkania z nieopisywalnym koszmarem. 😈_